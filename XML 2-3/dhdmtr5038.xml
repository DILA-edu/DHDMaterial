<?xml version="1.0" encoding="UTF-8"?>
<?xml-model href="dhd.rnc" type="application/relax-ng-compact-syntax"?>
<text id="dhdmtr5038" source="T21n1211_p0048b14">
<使用方法><施咒法>又結本尊三麼耶印誦密言七遍，然後結部母印誦七遍。想從自口中却流出本所持密言金字行列入部母口，兼所持本尊密言遍數及功德，付與部母收掌守護，終不散失。然後結金剛縛定印，入本尊密言字輪實根三麼地。即於兩目瞳人上觀囕字，色如燈焰。微屈頸閉目，以心慧眼照了心道，當於胸臆內觀想圓滿菩提心月輪秉現在於身器，了了分明離外散動。由智慧定水澄淨，得菩提心月影於中現。良久心專注一緣，即於圓明上以心蜜言右旋一一字布列，意誦乃至三五遍。即觀初唵字，一切法本來無所得，與義相應時，但心緣理不緣於字，一道清淨遍周法界。即入第二阿字門，即觀一切法本不生。既觀已，即入第三蜜哩(二合)字門，一切法我不可得，即成平等真如自性成就恒沙功德。次應入第四帝字門，一切法真如不可得。諦觀已，內有微細能緣所緣因緣法義。即入第五吽字門，一切能所不可得，因無所得故，果亦無所獲。次入第六頗字門，一切法果不可得，由果無所得故，即成究竟圓滿法身，一切無漏法諸所依止。即觀第七吒字門，一切法本不可得。由一切法無諍故，一切法本不可得。由一切法無所得故，一切法本不生。由一切法無生故，一切法我不可得。由一切法無我故，一切法真如不可得。由一切法真如無所得故，一切法因不可得。由一切法因無所得故，一切法果不可得。由一切法果無所獲故，即一切法離諍。由一切法無諍故，獲得清淨無戲論實相三麼地。周而復始。由一念清淨心相應故，獲得無礙般若波羅蜜，無始時來一切障業報障煩惱障一時頓滅，十方一切諸佛及本尊現前，不久當獲得隨意所樂世間出世間悉地成就，現生證初歡喜地菩薩，後十六大生證無上正等菩提。則從定出，二手金剛合掌，運心觀本尊及聖眾，以微妙讚歎聲調讚揚功德，又以五種供養如前運心而獻之。又獻閼伽，心中所求悉地啟白聖眾，唯願聖者不越本誓大悲弘願，授與我悉地。則以火院密縫印密言，左轉解前諸結界。則結車輅印，想本尊及眷屬乘車輅。向外撥忍願，奉送聖眾還歸本土妙喜世界。密言如前。<手印>又結前金剛部母印，以智度向外擲，</手印>誦此密語曰：</施咒法></使用方法>
<咒語>唵嚩日囉(二合)孽縒孽縒婆誐鑁阿蜜哩(二合)跢軍拏里娑嚩婆嚩南(引)補曩囉(引)誐麼曩(引)也那娑嚩(二合引)訶</咒語></text>
